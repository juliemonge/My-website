Sammen med gruppen min Love Game har jeg laget spillet vi har kalt for Angel run, som er noe inspirert av «Jetpack joyride». Spillet har en spillkarakter, utformet som en engel, som hopper loddrett opp og ned på skjermen. I bakgrunnen beveger landskapet seg i en loop, for å skape illusjonen av at spilleren beveger seg framover. Målet i spillet er å unngå å dø, lengst mulig. Man kan dø ved å treffe en rekke hinder i løypa. Man kan også få powerups, immunitet eller fler liv, ved å plukke opp ting langs vegen. I hovedmenyen kan man se en oversikt over scoreboardet. 

Det viktigste vi lærte om å jobbe i team var å sette av tid til møter slik at vi kunne orientere hverandre om hvordan vi lå an i arbeidet vårt og fordele arbeidsmengden. I møtene opplevde vi at det også var fint å kunne diskutere løsninger sammen på de problemene vi støtte på individuelt. Det kunne til tider bli kaotisk når flere jobbet på samme kode, og vi ble dermed flinkere på å bruke git funksjonaliteten til å løse dette. Vi lærte også at det er viktig å kommunisere godt, slik at vi fikk løst problemer effektivt. 

Det viktigste vi har lært om å jobbe på et større prosjekt over lengre tid er viktigheten av å fordele oppgaver godt og ha struktur i koden, slik at det ikke blir noe surr. I tillegg har vi sett at vi har vært en sammensatt gruppe fra forskjellige utdanninger, det har gjort at vi har ganske ulike timeplaner, og dermed ulike tidsfrister og forelesninger å forholde oss til. Av den grunn har vi måttet være fleksible og variert arbeidsmengden til tider. 

Når det gjelder programutvikling har vi lært at det er fint å ha noen å diskutere med for å komme fram til gode løsninger. Samtidig har vi opplevd viktigheten av å planlegge godt, slik at man får en god struktur som legger til rette for videreutvikling. Vi har også lært mye om bruk av eksterne bibliotek, spesielt libGDX. Det tror jeg blir nyttig for arbeidslivet der jeg kan tenke meg at man må forholde seg til mange nye biblioteker. Samlet sett har vi også fått utviklet ferdighetene våre innenfor objektorientert programmering, noe jeg har fått bruk for i sommerjobben min denne sommeren.

Dersom vi skulle gjort noe annerledes ville vi fordelt koden bedre, slik at vi fikk en likere mengde arbeid. Vi har forstått at det kan være vanskelig å estimere tidsbruk og kodemengde ut ifra problemstillingen, og at vi kan være tjent med å diskutere løsninger sammen slik at vi i større grad kan se omfanget av en implementasjon. Vi kunne også skrevet flere tester forløpende, slik at vi kan sikre at funksjonaliteten fungerer slik vi ønsker og ikke feiler ved nye implementasjoner. 

Oppgaven var veldig lærerik. Jeg fikk utfordret programmeringsferdighetene mine, og forbedret meg. Samtidig har jeg lært mye om bruk av git til å holde orden på koden og hvordan man kan programmere sammen. 